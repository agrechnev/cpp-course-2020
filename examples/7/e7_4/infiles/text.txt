På söndagen demonstrerade ett 50-tal personer från den Nordiska motståndsrörelsen i centrala Göteborg.

Gruppen hade inte sökt eller fått tillstånd, men polisen gjorde inga försök att stoppa demonstrationen.

– Nej, det gjorde vi inte. Det är en bedömning som den ansvariga polisinsatschefen gör på plats, säger Jenny Widén vid polisens ledningscentral.

1 av 3 | Foto: TT

Polisen fick in samtal om händelsen i centrala Göteborg vid 12.21.

– Det rör sig om ett 50-tal personer, detta är är en icke tillståndsgiven sammankomst, säger Jenny Widén vid polisens ledningscentral, region Väst.

Polisen sade till en början att gruppen inte hörsammade uppmaningar att avbryta demonstrationen.
Gick längs Avenyn

Den nazistiska Nordiska motståndsrörelsen skriver på sin hemsida att de ”intar Göteborgs gator”. Gruppen har bland annat gått längs Kungsportsavenyn.

– De var svartklädda och hade de här grönvita flaggorna, säger ett vittne.

Gruppen samlades en stund vid Gustaf Adolfs torg, uppger polisen. Sedan fortsatte marschen mot Korsvägen, där den upplöstes cirka 14.20.

– Sedan har vi även försökt lösa trafiksituationen så gott det gick, eftersom personerna gick mitt i gatan, säger Jenny Widén vid polisens ledningscentral.

Polisen uppger att det inte kommit in några uppgifter om våldsamheter.

– Jag har inte fått in några anmälningar till ledningscentralen, men det betyder inte att det inte kan komma in anmälningar efter hand, säger Jenny Widén.
Ska demonstrera 30 september

Sedan tidigare har polisen beviljat Nordiska motståndsrörelsen tillstånd att demonstrera i centrala Göteborg lördag den 30 september.

NMR ansökte om tillstånd att tåga längs Kungsportsavenyn, vilket avslogs med hänvisning till polisens hot- och riskbedömning. I stället har gruppen nu gått rutten olovligen.

Polisen gjorde inga försök att upplösa demonstrationen på söndagen.

– Nej, det gjorde vi inte. Det är en bedömning som den ansvariga polisinsatschefen gör på plats, säger Jenny Widén vid polisens ledningscentral.